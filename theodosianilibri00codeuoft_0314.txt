— CCCVIII —

Conscius mihi sum, quantis vitiis haec compilatio laboret, quamquam operam maximam
dedi, ut ex variis saecularis et ecclesiastici iuris libris et ex litterarum operibus ea col-
ligerem, quae ad Breviarii usum spectant. Spero tamen me Savignii Haeneliique tabellas
novis fontibus, quos illi nondum cognoverant, adhibitis auxisse, e singulis vero fontibus
praesertim ex maioribus temporis angustiis pressus non omnes locos adferre potui. Sed
hoc haud magnum operis vitium esse puto, nam etsi magni momenti est scire, ubi
Breviarium per saecula medii aevi adhibitum sit, tamen non tanti pretii mihi esse vide-
tur accurate intellegere, quot locos singuli compilatores velut Benedictus Levita vel
Pseudoisidorus vel Ivo assumpserint.

Minus perfectus est index testimoniorum, quae de usu forensi Breviarii nostri ex
variis chartarum formularumque collectionibus praebui. Attuli tantum ea, quorum viri
docti, qui ea de re disseruerunt, mentionem fecerant. Sane Conratus altero operis sui
volumine has allegationes vario modo augebit. Speciali quoque studio reliqui quaerere,
quamdiu clausulae formulaeque. quae ad Breviarium spectant. variis placitis chartisque
praesertim terrae Francogallicae insererentur. llle vero, qui eas collegerit, usum ipsius
Breviarii forensem non recte illustrabit, nisi animadverterit, quamdiu hae clausulae et
formulae codice ipso iam neglecto valuerint.

Dein operam dedi, ut non solum Breviarii ipsius usus per medium aevum explora-
retur sed etiam epitomarum — in illis etiam legis Romanae Curiensis, quae a com-
pluribus auctoribus epitome S Galli nominatur —— et libri decimi sexti Theodosiani
genuini. Quibus nonnulla ex constitutionibus Sirmondianis et ex Novellis extra
Breviarium vagantibus addidi.

In tabellis duo signa [= et cfr.] posui, quorum priore iis tantum locis utebar, ubi
neglecta parva verborum mutatione vel inversione Breviarii fragmenta integra in poste-
riores fontes transierunt. Alterum vero adhibebam, ut ostenderetur fragmenta Breviarii
transformata esse vel utrumque textum sensu tantum congruere. Ubi de Breviarii frag-
mentorum usu dubitabam, signum [P] posui.

Constat fragmenta Breviarii a compilatoribus Pseudoisidorianae et capitulorum
Angilramni multum immutata et ita textui a falsario conscripto inserta esse. Hac forma
multi Breviarii loci in collectiones posteriores transscribebantur. Exempli gratia etiam
hos falsarum collectionum locos interdum investigavi, sed ut ab aliis distinguerentur, eos-
dem asterisco [³⁸²] signavi.

Deinde operam intendi, ut accurate explorarem, utrum auctores variarum compila-
tionum ipso Breviario usi essent an fragmenta ex alio quodam fonte Breviario posteriore
hausissent.

Manuscripta variarum compilationum adhuc ineditarum ipse non excerpsi sed frag-
menta tantum adnotavi, quae scriptores ex illis codicibus sumpserant. Qua in re mihi
maximo fructui fuerunt et volumen primum iuris Romani historiae, quod Conratus magna
cum diligentia scripsit, et quae Patetta de usu Breviarii per Italiam exposuit. Gratias
ago viris doctis P. Fournier Gratianopolitano et M. Conrato Amstelodamensi, quorum
hic mihi nonnulla collectanea primi tituli historiae suae, quam supra nominavi, inspicienda
dedit, ille mecum complures collectiones canonicas, quas ipse perscrutatus est, communi-
cavit. Varia ex Novellis socius huius operis P. M. Meyer liberaliter mihi obtulit.
E. Seck el testimonia, quae ex Benedicto Levita attuli, benigne inspexit. Plurimum
vero debeo clarissimo Theodosiani editori, qui me consilio atque peritia sua liberalissime
adiuvit, quem brevi, antequam hic liber prodiret, Kalendis Novembribus immatura morte
ereptum esse omnes valde dolemus

Dabam Oeniponte pridie Idus Decembres MCMIII.

Ι. Breviarii usus in regno Visigothorum praesertim in Hispania.

Codex Alarici sive ut plerumque appellatur Lex Romana Visigothorum anno 506 a
rege Alarico cum commonitorio dato a. 506 Febr. 2 (vel 3) promulgata pro lege fuit
civibus Romanis, qui sub regibus Visigothorum fuerunt, tam in Hispania quam in illis
Galliae partibus, quae tunc huius regni erant. At fines iam paullo post a. 506 mutati

